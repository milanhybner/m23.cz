---
title: Co pro mě znamená minimalismus
---

Minimalismus je pro mě nástroj pro lepší práci s mým životem. Je to návod k rychlému a účinnému rozhodování, který říká: _Pokud to můžeš vynechat, vynech to._ Není to pro mě cíl sám o sobě, nesnažím se tedy např. zbavovat věcí jen proto, abych jich měl co nejméně, aniž by to mělo nějaký další užitek. Hodnotou je pro mě to, čeho díky minimalismu dosahuji. Někdo to nazývá _praktickým minimalismem_ – odstraňuji nedůležité věci jen z toho důvodu, aby mi zbyl čas a prostor na věci důležité.

Pokud znáte Stephena Coveyho a jeho nejznámější knihu Sedm návyků skutečně efektivních lidí, minimalismus je nástroj k dosažení v této knize uvedeného principu _first things first_ neboli _to nejdůležitější na prvním místě_. Ekvivalentní způsob, jak dávat přednost podstatným věcem před těmi nepodstatnými, je věnovat se těm podstatným tak soustředěně, že ty nepodstatné ignoruji. Nazývám ho metodou _filter_. Pokud vám jde toto dobře, minimalismus asi nevyužijete. Někdy je ale jít z opačné strany – odstranit ty nepodstatné, abychom se mohli soustředit na ty podstatné – jednodušší. Metoda _purge_. Uvedu to na příkladu.

Příklad č. 1: Představte si, že vám chodí denně deset emailů, které nejsou vyloženě spam, ale které jste si už za poslední rok ani jednou nepřečetli a po shlédnutí odesílatele, předmětu a náhledu je rovnou mažete. Můžete je tedy buď každý den ručně promazávat (metoda _filter_) a nebo se z odběrů odhlásit (metoda _purge_). Samozřejmě je možné, že by vás některý z těch emailů v budoucnu zaujal, ale minimalismus je heuristika, která radí: když můžeš dostávat méně emailů, zařiď si to tak.

Příklad č. 2: Na zemi v pokoji vám leží sportovní náčiní (hudební nástroj, kniha), které s 99% pravděpodobností nebudete už nikdy. Můžete ho buď stále překračovat (metoda _filter_) nebo ho někam uklidit a nechat na něj sedat prach (o něco účinější _filter_) nebo ho vyhodit nebo někomu dát (_purge_). Říkáte si, že vám sice zabírá místo a často vám překáží, ale že byste ho mohli někdy potřebovat. Minimalismus ale říká: vyhodit!

Možná máte pocit, že vás okolní svět nutí dělat spoustu věcí – několik prací, několik koníčků a několik aktivit, které jsou něco mezi prací a zábavaou. Čím více věcem – ať už fyzickým předmětům nebo aktivitám – se ale věnujete, tím více času ztrácíte.

Dokažme si to matematicky: Označme písmenem _t_ čas, který ztratíme při přesouvání pozornosti od jedné věci/činnosti k druhé. Uvědomte si, že _t_ bude vždy větší než nula, [někdy může být až přes 20 minut](http://lmgtfy.com/?q=distraction+recovery+time). Označme písmenem _n_ počet věcí/aktivit, kterým se v daném časovém intervalu, _d_, věnujeme. V tomto intervalu (např. v jednom dni) tedy budeme mít d - t*(n-1) využitelného času. Všimněte si, že čím větší _n_, tedy počet aktivit, tím vyšší časové ztráty. a obráceně, čím nižší _n_, tím méně času ztratíme „přepínáním“ mezi jednotlivými činnostmi. Lidsky řečeno, čím méně věcí děláme, tím víc času máme.

Z toho plyne mimo jiné i to, že pokud děláte dvě věci, které jsou pro vás stejně přínosné, ve většině případů pro vás bude přínosnější zaměřit se jen na jednu. Někdy proti nám samozřejmě hraje [zákon klesajícího mezního užitku](https://cs.wikipedia.org/wiki/Mezn%C3%AD_u%C5%BEitek), ale častěji hraje v náš prospěch [složené úročení](https://cs.wikipedia.org/wiki/Slo%C5%BEen%C3%A9_%C3%BAro%C4%8Den%C3%AD) času, který do té vybrané aktivity vkládáme.

Opět příklad výše uvedeného: Když půjdeme hodinu cvičit a pak na 8 hodin pracovat, může to být přínosnější než jen 9 hodin pracovat. Ale naopak, pokud budu dělat 4 h jednu práci a 4 h druhou, nebude to tak přínosné, jako kdybych se věnoval na plno té jedné práci. Obzvlášť tehdy, pokud na sebe nebudou mít obě pracovní činnosti pozitivní vliv.

Všestrannost má svoje pozitiva, v moderní společnosti už pro ni ale není tolik místa. [Dělba práce](https://cs.wikipedia.org/wiki/D%C4%9Blba_pr%C3%A1ce) znamená vyšší efektivitu fongování společnosti. Navíc odstraňováním svých slabin dost možná ztrácíte čas, protože co je pro vás náročné, pro někoho jiného může být hračka.

Ačkoliv odstraňování aktivit a sociálních závazku přináší často užitek, nejvýraznější je zbavování se věcí. Už jen kvůli tomu, že se nemusíte rozhodovat, kterou z nich použijete, tedy např. které oblečení si vzít na sebe. Třeba [Barack Obama si minimalistickým šatníkem šetří mentální kapacitu na rozhodování](http://www.vanityfair.com/news/2012/09/barack-obama-michael-lewis). 

Největším přínosem je tedy možnost soustředit se na důležité věci. Takže pokud děláte něco, co vyžaduje nepřerušované soustředění (jako třeba Donald Knuth, autor TeXu, který [přestal požívat email už v roce 1990](http://www-cs-faculty.stanford.edu/~uno/email.html)), ideální je předem si pro to připravit podmínky. Metodou _purge_, tedy úklidem.

> Dokonalosti není dosaženo tehdy, když už není co přidat, ale tehdy, když už nemůžete nic odebrat. _Antoine de Saint-Exupéry_

Minimalismus pro mě značí jednoduchost a efektivitu. Proto je také parkour (neboli _umění pohybu_) pro mě tak zajímavý sport – ve své podstatě je minimalistický. S minimalistickým životním stylem ([více v mé eseji](/kyc)) souvisí také frugalita a altruismus, česky skromnost či střídmost a lidumilství, nesobeckost. Zřejmě ne všichni mohou mít všechno a naprostá většina z vás, kteří toto čtou, má větší příjmy než 90 % lidí na světě ([ověřte si to zde](http://www.globalrichlist.com/)).

Může to být pouze koincidence, ale minimalismus se mi líbí i v umění, konkrétně v hudbě. Pokud jste ještě neslyšeli Ludovico Einaudi, [vřele doporučuji](https://youtu.be/fEOJQawykD0).

Souvisejícím principem je „quality over quantity“. Upřednosťňování kvality před množstvím je přímým důsledkem minimalismu, protože kvalita je většinou to podstatné a kvalitních věcí (zážitků) je většinou méně než těch nekvalitních. Příkladem může být třeba [moje peněženka](http://www.saddlebackleather.com/card-sleeve-wallet?quantity=1&custcol2=Black&custcol15=Current), do které se toho nevejde, ale zase vím, že s ní mohu počítat na několik dalších desítek let. Tento princip uplatňuji také při tréninku, když místo abych dělal cviky jen pro počet (jako se většinou dělají v crossfitu), snažím se o perfektní techniku a dělám je procítěně a „na požitek“.

Jako zdroj inspirace k minimalismu si přečtěte články na webu [mnmlist.com](http://mnmlist.com/).
