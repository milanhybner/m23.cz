---
title: Co pro mě znamená parkour
---

Už ve starověkém Řecku přišli lidé na to, že člověk by se měl starat o svou mysl i tělo, ne jenom o jedno z toho. Říkali tomu _kalokagathia_ a jejich myšlenka v různých formách přetrvává až do dnes. Věda se také zabývá tím, jestli se nám [mozek vyvinul, abychom se mohli hýbat](http://www.ted.com/talks/daniel_wolpert_the_real_reason_for_brains) a jak moc platí, že [v čím jsme větší kondici, tím jsme chytřejší](https://youtu.be/xIHtWB4kX1w?t=33m17s).

Pro mě byl sport především zábava a až později jsem si začínal uvědomovat jeho smysluplnost. S ustálením životních hodnot jsem také začal hledat ten nejvhodnější sport, který bude zábavný, zdraví prospěšný, minimalistický a hlavně celkově pro mě nejpřínosnější. [Vyzkoušel jsem mnoho sportů](/sporty) a občas se stále ještě s nějakým novým potkám. Nejvíce mě oslovil sport, který je nejběžněji označován jako pakrour.

Je to fyzicky velmi komplexní sport, i když jeho základní princip je velmi jednoduchý – dostat se z jednoho místa na druhé. Tato jednoduchost a účelnost je pro mě atraktivní a krásně ladí s mým zájmem v minimalistické životní filosofii. Kromě jednoduchosti principu „hry“ také nepotřebujete většinou nic jiného než boty a tepláky. Žádné speciální sportovní vybavení, které je třeba udržovat, žádnou tělocvičnu.

Provozování parkouru je velmi racionální aktivita, jelikož pomáhá uspokojovat všechny základní psychologické lidské potřeby – potřebu sounáležitosti, autonomie, bezpečí a sebeúcty. Hlavní myšlenkou parkouru je „být silný, abys byl užitečný“. Schopnost zapojit se do společnosti a být jí přínosem (sounáležitost) je tedy v jádru hlavní myšlenky parkouru. Sounáležitost je také podporována přímo v parkourové komunitě. Potřeba bezpečí je podporována tréninkem, který je ve své podstatě přípravou na náročné situace. Potřeba sebeúcty je také naplňována díky zlepšování se při tréninku. O potřebě autonomie psal ve svém článku Dan Edwardes:

> Applying the fundamental principle of [JKD](http://en.wikipedia.org/wiki/Jeet_Kune_Do) – or parkour – is far harder than mastering any set syllabus of movements or techniques, or sticking to a collection of pre-defined rules. Harder precisely because it puts responsibility for one’s personal growth firmly and completely on the shoulders of the individual. But this is also what makes it – or them – so very empowering.

Parkour je také silně orientován na sebevyjádření. U někoho může být až prostředkem seberealizace, nejvyšším kamenem [Maslowovy hierarchie potřeb](https://cs.wikipedia.org/wiki/Abraham_Maslow#/media/File:Maslow-pyramida_potreb.gif). Pro pár moudrých slov shlédněte [toto video legendárního umělce](https://www.dropbox.com/s/4i4u4jkj2lh7sig/bruce.mp4?dl=0); když slovo _martial art_ nahradím slovem _parkour_ a slovo _punch_ slovem _jump_, mluví mi Bruce Lee z duše.

Překonávání sebe sama v parkouru také podporuje [hravý přístup k životu](http://www.ted.com/talks/jane_mcgonigal_gaming_can_make_a_better_world) vyjádřený například támto citátem:

> You may need to make hundreds of attempts on certain goals, not necessarily because they require so much experimentation but because you need all that training to become strong enough to succeed. The work may be hard, but can you love it anyway? Can you love it not in spite of the difficulty but because of the difficulty? Can you look at something really tough and say, “I love that you’re so challenging because just attempting you will make me stronger”?

[Steve Pavlina: The Harder It Is, The More You Must Love It](http://www.stevepavlina.com/blog/2013/02/the-harder-it-is-the-more-you-must-love-it/)

